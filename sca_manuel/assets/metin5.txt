Gelenek, tarihe karışmış eylem ve düşünceleri modern hayata aktarma faaliyeti gibi algılansa da aslında zamanın aşındıramadığı ve aksine ona rağmen varlığını sürdüren bir anlam mekanizmasıdır. Gelenek; miadı dolmuş, işe yaramaz eylemlerden oluşan nostaljik bir bütün değildir. Bilakis geçmişin yankılarının bugüne düşen gölgeleri, kolektif hafızanın karşı konulamaz izleridir. Gelenek, onu reddetsek bile kendini dayatmaya devam eder. Bu yönüyle geleneğe karşı çıktıkça, aslında ona ne kadar bağımlı olduğumuzu fark ederiz. Çünkü gelenek, anlam-değer dünyamızı şekillendiren birikimin yegane temsilidir. Tarihin süzgecinden geçen ve kayıtsız kalamadığımız her tecrübe, nihayetinde geleneğin bir parçası olarak varlığını sürdürmeye devam eder. Kısaca gelenek kavramı, insanı insan yapan tüm tarihî faaliyetlerin yazılı olduğu bir başvuru kaynağıdır. Dolayısıyla geleneği reddetmek, tarihi reddetmek anlamı taşır. Bu da insanlığın tekdüzeleşmesi demektir.